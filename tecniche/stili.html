
    <div class="content">
        <h1>Stili di gioco</h1>
    </div>
    <p>In una partita di tennistavolo si praticano diverse tattiche di gioco, determinate da altrettanti tipi di materiali:</p>
<ul>
<li>Attacco</li>
<li>All-Round (completo)</li>
<li>Difesa</li>
</ul>
<p>Ogni giocatore, a seconda del proprio stile di gioco, utilizza la racchetta e le gomme che ritiene migliori. Queste ultime si consumano molto, perdendo aderenza, e devono quindi essere cambiate periodicamente affinché abbiano sempre un'efficienza massima, o perlomeno buona.<br/> Un giocatore di massimo livello applica nuove gomme alla propria racchetta prima di ogni incontro e dopo ogni settimana di allenamento, mentre un giocatore non professionista usa le stesse gomme per mesi.<br/>[39] Dopo 40 ore di gioco, la gomma tende a perdere comunque una certa parte del suo potenziale, anche se si può ancora usare.<br/>

I giocatori di "attacco" usano perlopiù racchette rigide con telai rinforzati con fibra di carbonio, kevlar, titanio, oppure fibra di vetro. Preferiscono in genere legni leggeri e più piccoli di quelli scelti dai giocatori di difesa.<br/> La rigidità della racchetta aumenta il centro palla, la zona della racchetta, cioè, nella quale la pallina rimbalza con la massima regolarità, il peso e le dimensioni ridotte ne aumentano la maneggevolezza.<br/>

Le gomme che usano sono lisce sia per il dritto sia per il rovescio. Lo spessore della gomma può variare da 1,5 a 2,1 mm circa; più la gommapiuma è spessa, più la gomma liscia è adatta al gioco d'attacco.<br/> Queste gomme hanno la proprietà di imprimere forti rotazioni alla pallina.<br/> La puntinatura interna è molto fitta, in modo che la pallina rimbalzi sulla racchetta senza perdere velocità.<br/>

Molto popolari tra i giocatori di attacco cinesi sono gomme dalla superficie appiccicosa che permette loro di imprimere spin elevatissimi anche grazie a movimenti della racchetta molto ampi, favoriti dall'impugnatura a penna.<br/> Gli attaccanti europei prediligono le gomme morbide a quelle dure e appiccicose perlopiù usate dagli orientali, questo fondamentalmente per tre motivi:</p>
<ul>
<li>le gomme appiccicose risentono maggiormente degli effetti impressi alla pallina dagli avversari;</li>
<li>le gomme appiccicose solitamente sono più dure e pesanti di quelle morbide e quindi meno maneggevoli;</li>
<li>le gomme morbide permettono alla pallina di "affondare" nella gomma adducendo un sensibile incremento dello spin e dell'effetto catapulta, aumentano velocità della pallina e del "feeling".</li>
</ul>
<p>Esiste una variante del gioco di attacco che prevede l'utilizzo di racchette rigide e gomme puntinate corte da scambio con gommapiuma. È uno stile che punta sulla velocità per segnare il punto e fa solo leggero uso del giro.<br/> Le gomme puntinate permettono attacchi rapidi, violenti e blocchi insidiosi del topspin avversario.<br/>

Gli "all-round" sono giocatori che alternano difesa e blocco al tavolo con attacchi improvvisi. Usano telai medio-rigidi e gomme lisce abbastanza lente, che garantiscono un buon controllo e anche un'efficace trasmissione del giro, oppure una gomma sandwich puntinata sul rovescio.<br/> Questo tipo di racchetta si adatta al meglio a un gioco molto vario e permette una buona dose di aggressività senza rinunciare al controllo.<br/>

Nel gioco di difesa si individuano diversi stili:</p>
<ul>
<li>I "bloccatori al tavolo" bloccano passivamente o attivamente il topspin avversario rimanendo vicini al tavolo di gioco, aspettando il momento favorevole per un attacco, spesso con gomma puntinata (corta, mediolunga o lunga con gommapiuma sul rovescio); questi appartengono ad una categoria di giocatori noti negli anni ottanta[40] ora sempre meno numerosi a causa della violenza dei colpi impressi da racchette con incollatura a colla fresca, che rende estremamente difficile il blocco del topspin al tavolo. L'ultimo importante giocatore di questo tipo è stato l'inglese Carl Prean.</li>
<li>I "giocatori con l'antispin" prediligono una gomma che annulla l'effetto impresso alla pallina dall'avversario. Anche questo genere di giocatori è praticamente scomparso a causa degli evidenti limiti di un gioco troppo passivo e l'uso di gomme che non consentono variazioni d'effetto, né attacchi veloci ed efficaci.</li>
<li>La gomma puntinata, in particolare quella con la superficie vetrificata, consente l'effetto "a specchio". Il nome deriva dal fatto che consente di ritornare indietro all'avversario lo stesso effetto da lui impresso alla pallina, spesso addirittura aumentato.<br/> Inoltre, tale gomma, quando usata con sollecitudine imprime una traiettoria a zigzag che porta l'avversario all'insicurezza nella posizione migliore per colpire la pallina in arrivo.</li>
</ul>
<p>Fondamento di tale modo di giocare è portare un violento attacco col diritto e, invertendo la superficie della racchetta, ricorrere al topspin di rovescio. Infatti un gioco puramente passivo, sia lontano sia vicino al tavolo, sarebbe attualmente, secondo alcuni teorici, improponibile.<br/> L'incremento nella velocità di gioco verificatosi negli ultimi anni ha effettivamente impedito a molti difensori di continuare a giocare semplicemente rimettendo la palla in campo; sono così praticamente spariti i giocatori cosiddetti "difensore classico", evoluti al modello "difensore moderno".<br/> Essi rimettono in gioco la pallina, imprimendo o togliendo effetto, rimanendo posizionati lontano dal tavolo e facendo loro stessi, sempre più spesso, ricorso ad azioni di attacco.<br/> Un esempio di difensore classico è il giapponese Koji Matsushita, mentre difensore moderno è il coreano ed ex vicecampione del mondo Joo Se-Hyuk.</p><br/>